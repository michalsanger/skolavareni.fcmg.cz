---
title: Menu 3.3.2013
---

3.3.2013

## Prsíčka z divoké kachny nadívané foie gras se salátkem s medovým vinaigrettem

- prsa z divoké kachny
- foie gras
- mořská sůl
- tasmánský pepř
- hnědý cukr

### Vinaigrette

- dijonská hořčice
- med
- vinný ocet
- olivový sansa olej

#### Postup

Prsíčka z divoké kachny nadijeme foie gras, nasolíme a napepříme (rozdrtit mořskou sůl, tasmánský pepř a hnědý cukr), necháme marinovat cca 20 minut. Opečeme na pánvi (prudce, nejdříve kůží dolů aby se zatáhlo, cca 30 a 30 sekund) a necháme odpočívat v troubě při 60 °C 40 minut. Dáme vychladit.

Na vinaigrette smícháme dijonskou hořčici s medem, vinným octem a zašleháme olej sansa.

## Bažantí vývar s bruselskou kapustou a koňakem

- bažanti
- mrkev, petržel, celer
- cibule
- máslo
- pepř, sůl, nové koření, bobkový list
- růžičková kapusta
- koňak

#### Postup

Bažanty dáme do studené vody a necháme vařit cca 10 minut. Opět vychladíme a tím se zbavíme bílkoviny.

Na másle opečeme kořenovou zeleninu, na pánvi nasucho spálíme půlky cibule, tím ovlivníme barvu. Zalijeme vodou, přidáme bažanty a pomalu vaříme se solí, pepřem, novým kořením a bobkovým listem.

Nakonec přídáme blanšírovanou růžičkovou kapustu a koňak.

## Zaječí ragú na Chianti s ovčím sýrem pecorino, těstoviny a lískové oříšky

- **1 ks** cibule
- **2 ks** mrkve
- **1 stonek** řapíkatého celeru
- **6 pl** olivového oleje
- **1/2** zajíce
- **3 ks** bobkového listu
- **2 snítky** tymiánu
- sůl, pepř
- **6 - 8 ks** cherry rajčat
- **125 ml** chianti
- **500 ml** vývaru
- **30 g** másla
- **80 g** pecorino
- **1 hrst** lískových ořechů

#### Postup

Na olivém oleji opečeme zeleninu (nejprve mrkev, dohněda a prudce, pak cibuli a řapíkatý celer) a zajíce. Zalijeme vínem a vývarem a vše i s bylinkami dusíme do měkka. Obereme maso a na konec zašleháme máslo a posypeme sýrem a restovanými  lískovými oříšky.

Servírujeme s domácí těstovinou.

## Medajlonky z kančího hřbetu s uzeným úhořem a sušeným ovocem

- **300 g** uzeného úhoře
- **800 g** očištěného filetu hřbetu z divočáka
- sůl, čerstvě mletý černý pepř
- **20 ml** oleje
- **200 g** sušeného ovoce (jablko, hruška, meruňka)
- **500 ml** tmavého fondu
- **12** sušených švestek
- **2 - 3 pl** smetany

### Fond - vývar

- **2 kg** čerstvých zvěřinových kostí
- **80 ml** oleje
- **500 g** cibule
- **200 g** mrkve
- **100 g** celeru
- **1 pl** rajského protlaku
- **750 ml** červeného vína
- **8 - 10 ks** černého pepře
- **3 ks** nového koření
- **2 ks** hřebíčku
- **1 ks** bobkový list
- **6 - 8 ks** jalovce
- **1 větvička** tymiánu
- badyán

#### Postup

Na fond pečeme kosti 2 hodiny na 230 °C, pouze sůl, pepř a zástřik olejem. Orestujeme nejprve mrkev, pak celer, pak cibuli, pak rajský protlak a nakonec zalijeme vínem a přidáme koření.

Na omáčku přivedeme k varu fond a přidáme sušené ovoce. Sundáme z ohně a necháme 5 až 10 minut. Vývar přecedíme, ovoce lehce osušíme. Sušené švestky vložíme zpět do vývaru a necháme asi 5 minut povařit. Zredukujeme na požadovanou konzistenci a vrátíme na kousky nasekané sušené ovoce. Nakrájíme uzeného úhoře.

Hřbet osolíme, opepříme a na rozpáleném oleji opečeme. Necháme odpočinout zabaleného v alobalu. Jako příloha jednoduché špecle.

## Oříšková panna cotta s kompotem z mochyně

- **1** vanilkový lusk
- **40 g** cukr krupice
- **500 ml** smetany
- **50 g** oříškové pasty
- **4 plátky** želatiny

### Kompot z physalis

- **3 - 4 ks** pomeranče
- **40 g** cukr krupice
- **100 g** physalis neboli mochyně peruánská
- **1 pl** olivého oleje

#### Postup

Smícháme smetanu, cukr, oříškovou pastu a pomalu svaříme. Odstavíme a do mírně ochlazeného mléka přidáme želatinu. Přecedíme a dáme do kokotek nebo skleniček.

Hladká slupka physalis zamezuje proniknutí cukru, takže je třeba ovoce nejprve několikrát propíchnout. Zkaramelizujeme cukr, přidáme pomerančovou šťávu, povařit, přidáme physalis, mírně povaříme. Physalis vyndáme a svaříme šťávu, pak vrátíme plody do šťávy.
